# दुसरी बाजू


सकाळ चे बरोब्बर 8 वाजले आणि बेलचा आवाज ऐकू आला. हुश्श झालं. सविता बाई आल्या होत्या. गेले 3 दिवस कामावर आल्या नव्हत्या त्या. मी ४/५ वेळा फोन केला पण फोनही घेत नव्हत्या. मी पण जरा काळजीतच होते.

दार उघडत नाही तर रडायलाच लागल्या. ताई माझ्या मुलीने लईच वंगाळ काम केल हो. 3 दिवस झाले आम्ही पोलिस चौकीत होतो.

सविताबाई जरा बसा शांतपणे आणि मग सांगा काय झाल ते? 

ताई माला शेजारच्या मुलासंगट पळून गेली. फोन पण बंद आहे तिचा. काहीच पत्ता नाही. तिच्या नवऱ्याने पोलिस कंप्लेट दिली ताई. काय करू काही समजत नाही आहे. डोकच चालेनास झाले आहे बघा. मलाही काय बोलाव समजेना. मी त्यांना चहा दिला, थोडसं बोलली त्यांच्याशी आणि मग त्या भांडी घासायला गेल्या. मी पेपर हातात घेतला. पण डोक्यात मालाचेच विचार होते.

माला त्यांची मुलगी. 10 /12 वर्षे  झाली असावी तिच्या लग्नाला. 3 पोरी आणि एक मुलगा आहे तिला. एक किंवा दीड वर्षाचा असेल तिचा मुलगा. 2/3 वेळा माहेरी परत आली होती. मग नवरा येऊन घेऊन गेला. नवरा 11 /12 वर्षांनी मोठा होता तिच्यापेक्षा. सासू खूप मारायची बिचारीला. पण संसार रेटत होती. सतत सविताबाईंना तिच टेन्शन असायच. पण हे 

मात्र भलतच काहीतरी केल होत मालाने. शेजारच्या मुलाबरोबर पळून गेली.

सविताबाईं काम झाल्यावर निघून गेल्या. आता काही त्या 3/4 दिवस येणार नव्हत्या. पण दुपारी फोन आला कि ताई मी उद्या येते आहे. माला परत आली आहे.

दुसऱ्या दिवशी आल्या तर सांगायला लागल्या कि ताई माला परत आली आणि सरळ नवऱ्याच्या घरी गेली. कुठे होती काहीच सांगत नाही आहे. सासूने आणि नवऱ्याने तिला बेदम मारल आहे. सगळ तोंड सुजल आहे तिचंं. रात्री जावयाने घरी आणून सोडल. पोटची पोर आहे ताई घरात घेतली पण ज्याच्या बरोबर पळून गेली त्याच्या सोबतच राहिली असती तर काय बिघडल असतं? परत कशाला आली काय माहित? कोणत्या तोंडाने जावयाची माफी मागणार? पहिले आमच्या कडे आली असती तर काहीतरी मार्ग काढला असता. जावयाला काहीतरी सांगून समजावल असत. पण आता काय मोडला तिचा संसार. ज्याच्या सोबत पळून गेली त्याच्याशी लग्नही  लावून दिल असत पण आता काय हातात काहीच नाही उरलं. खूप रडत होत्या.

मलाही वाईट वाटत होत पण  मी तरी काय बोलणार? शेवटी ज्याच त्यालाच सहन कराव लागत न. त्यांचा मुलगा पण वायाच गेला होता आणि आता हे दु:ख.

2/3 दिवस परत आल्या नाहीत. सगळ्या मोहोल्ल्यात माहीत झाल म्हणून जागा बदलणार होत्या. मी पण काही बोलले नाही. मला त्यांच एकीकडे कौतुक ही वाटत होत. पोरीला शिव्या घालत होत्या पण सांभाळूनही घेत होत्या.         

मग मी दुसऱ्या बाईला 2/3 दिवसांसाठी कामाला बोलावल. शीतल त्या बाईच नाव.

या बायकांना एकमेकींच सगळ माहीत असत त्यामुळे मी उगीचच तिच्याशी बोलायला गेले नाही आणि मला ती चर्चा ही नकोच होती. पण चुकून तिची कपबश्या विसळायची वेळ आणि माझी भाजी फोडणी ला घालायची वेळ नेमकी एकच आली. मग काय!! सुरु

ताई सविता आणि मी न दूरच्या नात्यात आहोत.
         
हं ! मी म्हणाले.

ती आणि तिचा नवरा गावाकडून पळून आले होते इथे. शीतल म्हणाली.

माहीत आहे ग मला. 8 दिवस बिचारे दोघेही नुसते केळी खाऊन जगत होते. सांगितल मला एकदा सविताने. कोणीही मदत नाही केली त्यांना. मी म्हणाले.

कोण करणार मदत? लग्न झाल्यावर ८ व्याच दिवशी सविता तिच्या लहान दिरासोबत पळून आली होती. तिच्या खऱ्या नवऱ्याने आत्महत्या केली हो ताई !! झाडाला फास लावून !! माझा लांबचा भाऊ  होता ताई तो. आता काय बोलणार सविता? इथल इथेच भराव लागत ताई !! शीतल म्हणाली.

मी यांत्रिकपणे भाजी कडे पहात होते. काय बोलणार होते मी? धक्काच होता माझ्यासाठी हा. एखाद्या माणसाबद्दल आपण काय कल्पना केली असते आणि तो काय निघतो. आणि शीतल खोट बोलत नव्हती हे कळत होत मला.

मी नुसतीच हं हं करत होते. तेवढ्यात तिच्या कपबश्या विसळून झाल्या आणि ती गेली. 

मला सविता चे शब्द आठवले. ताई ज्याच्या बरोबर पळून गेली त्याच्याशी लग्न लावून दिल असत न आम्ही तिच!!!

खरच माणूस प्रत्येक वेळी स्वतःला योग्य ठिकाणीच बघतो. सविताला तिने जे काही वर्षांपूर्वी केल ते योग्य वाटत होत.

तिच्या मते मालाने परत येऊन चूक केली होती आणि शीतलच्या मते सविता ने तर  गुन्हाच केला होता.

प्रत्येक गोष्टीला दुसरी बाजू असतेच. प्रत्येक जण आपापल्या परीने तसा वागत असतो आणि त्या गोष्टीच समर्थन देखील करत असतो.

लेखिका : वर्षा फाटक, औंध ,पुणे
